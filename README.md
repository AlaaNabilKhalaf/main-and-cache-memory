# main-and-cache-memory
Main and Cache Memory

النور قطع ومعملتش سيف والداتا ضاعت ؟ تعالي اقولك ليه 
# ال main memory
أو الذاكرة الرئيسة هي جزء من الكمبيوتر مسئول عن تخزين نوعين من البيانات
النوع الأول(واتقل كدا متتخضش من الاسم) هي البيانات الغير معالجة اللي هي إحنا بندخلها للكمبيوتر بنفسنا .. يعني إيه ؟
يعني لما أنت تفتح الورد مثلا وتبدأ تكتب عليه ، كل حرف انت بتكتبه عبارة عن داتا جاية للكمبيوتر عن طريق وحدة إدخال اللي هي الكيبورد نفس الموضوع مع المايك والكلام اللي داخل دي داتا
الداتا دي كلها بقي بتروح تتخزن في ال main memory وتفضل واقفة هناك لحد ما حضرتك تعملها save وساعتها بتروح لمكان تاني اسمه الsecondary memory ودي احنا ملناش دعوة بيها دلوقتي
حلو كدا عرفنا أول نوع إيه نوع البيانات التاني بقي؟
تاني نوع ودا النوع الأشهر واللي يعتبر الشغلانة الرئسية لل main memory أصلا اللي هو أي برنامج بقي🙈

 أي برنامج؟🫣
 
يب أي برنامج😌

يسلااااام ؟!!

اه والله زيمبقولك كدا 🌚

بص يا سيدي هفهمك احنا لو بصينا لطريقة شغلك علي الكمبيوتر هنلاقي  أنك أول حاجة بتفتح الجهاز فوقتها ال Main memory بتاعتك هتروح تحمل ال OS بتاعك عشان تفتح الجهاز (خليك فاكر الحتة دي كويس عشان هنرجعلها تاني😉) المهم أنت كدا فتحت الجهاز بعدها نفترض أنك عاوز تشتغل علي ال word فهتروح  عليه عشان يفتح أهو أنت بقي أول ما تعمل كدا هتقوم الMain memory محملة برنامج ال word من الsecondary memory وتقوم فتحاه قدامك وبكدا أنت بقي عندك ابلكيشن مفتوح اللي هو الورد وابلكيشنات تانية مش مفتوحة(ودي موجودة زي ما هي في ال secondary memory بس خاملة مش شغالة دلوقتي) واللي هي باقي الابليكشنز اللي علي الجهاز كله  
طب هل دا معناه أنك أي ابلكيشن هتفتحه هيقوم متحمل علي main memory بتاعك ويقعد هناك علي طول كدا؟
 
 لا يسطا مش فرح هو 😂
 
ال main memory اللي عندنا دي الداتا اللي فيها volatile يعني إيه volatile؟

يعني متطايرة، يعني ايه متطايرة؟
 
 يعني الداتا دي متاحة طول مانت فاتح البرنامج لكن أول ما بتقفل الأبليكشن فكل حاجة بتتمسح ياباشا والميموري متعرفكش
عشان كدا لو النور قطع فجأة وأنت شغال كل الشغل بتاعك بيروح لأنك مبتكونش عملت save ومبعتوش لل secondary memory يا أستاذ وابقي خلي عدم الاهتمام ينفعك😠


بس يا سيدي احنا كدا عرفنا ال main memory  بتعمل إيه فاضل بس نعرف معلومتين كدا علي السريع 
أول حاجة ال main memory دي بتنقسم لجزئين، جزء اسمه ال RAM وجزء اسمه ال ROM

=ال RAM أو ال Random Access Memory  دي بنت خالتنا وحبيبة الملايين كلنا سمعنا اسمها قبل كدا وعرفنا أنها كل ما كانت أكبر كل ما كان أحسن، دي بقي هي اللي بتقوم بمعظم أو تقريباً كل الشغل اللي احنا قلناه فوق دا

=أما بقي ال ROM أو ال Read Only Memory دي بقي الجزء المجهول الطيب اللي ولا بيهش ولا بينش هو بيعمل شغلانة تانية إحنا اتكلمنا عنها خطف كدا فوق ... فاكر لما قلتلك إن ال main memory بتحمل ال Operating System وقولتلك ركز في الحتة دي عشان هنرجعلها؟
احنا رجعنا بالسلامة أهو .. بص يا باشا ال ROM دي عاملة زي نجيبة الخولي كدا حافظة مش فاهمة هي مخزنة شوية داتا fixed يعني لا بتتمسح ولا بتتعدل ولا بينضاف عليها ولا حتي بتتأثر لما نقفل الجهاز ونفتحه ، الداتا دي هي البرامج البدائية المسؤلة عن تشغيل الجهاز والبرامج المسؤلة عن التعرف عن وحدات الإدخال والإخراج (اللي هما السماعة والمايك والكيبورد وكدا) هما متخزنين فيها وثابتين بيتفعلوا أول ما تشغل الجهاز ويقفوا لما تقفله لا فيها لعب ولا سسبينس


-تاني حاجة لازم نعرفها هي إن الROM دي موصولة بال CPU عن طريق حاجة اسمها ال bus احنا مش محتاجين نعرف أي حاجة معقدة عنه غير أنه بيوصل بينهم بشكل سريع جداً ودايم وإن ال interacts بين ال CPU وال ROM بتتم ملايين المرات خلال الثانية الواحدة تخيل🤯 

آخر حاجة هنتكلم عنها هي 
# ال Cache Memory
 ودي بقي تحسها بنت اخت ال Main Memory كدا هي برضه بتخزن داتا بس أي نوع بقي؟
بص عارف لما تبقي بتحب مطعم وبتطلب منه علي طول فعندك اورد ثابت هناك؟

اهي هي دي الداتا اللي ال Cache Memory بتخزنها بالظبط .. أولا هي مكانها بين ال Main Memory  وال CPU عشان هي أصلا Extension من ال Main Memory، بس بتعمل ايه بقي؟
هي بتخزن نسخة من البرامج والمعلومات اللي بتبقي متكررة ومستخدمة علي طول عشان تسهل الوصول ليها 
 وهي برضه زي الرام غدارة وبتتمسح أول ما تقفل الجهاز بس الميزة إن مساحتها أصغر فتلاقيها سريعة اكتر وال Processor بيستغلها في حاجة تانية كمان وهي أنه يدور علي الداتا فيها الأول قبل ما يبص علي الRAM لان معظم الداتا الجديدة اللي جاية من وحدات الادخال بتتخزن فيها برضه 

وبكدا احنا خلصنا كلامنا اتمني إن الموضوع كان خفيف ومبسط وأنا هسيب شوية لينكات تحت ولو حابب تعرف Details اكتر اتبع نصيحة الدحيح♥

cache Memory 
https://www.britannica.com/technology/cache-memory

Main Memory 
https://www.tutorialspoint.com/what-is-the-main-memory

Cash Memory VS Main Memory
https://www.tutorialspoint.com/difference-between-cache-and-ram#:~:text=The%20term%20%22main%20memory%22%20refers,be%20quickly%20accessed%20when%20needed 

